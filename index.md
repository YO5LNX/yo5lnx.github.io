Sunt Lori YO5LNX, radioamator la început de drum, Poșta Română prezentându-mi plicul cu autorizația pe 28 iunie 2021. Am creat această pagină în primul rând pentru a [organiza pentru mine informații găsite și primite despre acest hobby minunat](./linkuri_diverse_radioamatorism.md). Aș dori mai ales să fiu de ajutor altor doritori de a deveni radioamator YO care (încă) nu au acces la un club sau un mentor, prezentând resursele care m-au ajutat pe mine să fac primi pași. Nu în ultimul rând, sper ca în viitor să pot răspunde cu această pagină și apelului lansat de către [Miron YO3ITI](http://www.yo3iti.ro/wiki/index.php/Wiki_YO3ITI) la [Adunarea Generală a Membrilor Radioclubului CSM Bistrița din 24 aprilie 2021](https://www.youtube.com/watch?v=5wUo_7ORrUU&t=15531s) unui prezentator, și anume de a documenta și publica proiectele proprii în folosul comunității.

## Mulțumiri

Înainte de orice altceva aș dori să le mulțumesc celor care m-au ajutat în această călătorie:

- **Atti YO5OLD**, mentorul meu cu care am schimbat nenumărate emailuri și care mi-a răspuns că multă răbdare la toate întrebările
- **Dl. Marius YO5AM**, care duminică de duminică face emisiunea QTC duminical, o sursă excelentă de informații proaspete pe de o parte și o posibilitate de a cunoaște comunitatea YO prin secțiunea "periplul cu microfonul"
- **Feri YO6OWN** pentru crearea resurselor de pregătire pentru examen, a bazelor de date de întrebări și a simulatorului de examen accesibil la [http://examyo.scienceontheweb.net/](http://examyo.scienceontheweb.net/)  Probabil că eu (și termenii mei de căutare pe Google) sunt de vină, dar nu am găsit acest site inițial când adunam informații pentru a mă pregăti pentru examen. Doar după ce Atti mi-a zis că parcă există un simulator de examen pe net și am căutat în mod mai specific am reușit să-l descopăr. Cred că fiecare site de radioamatorism ar trebui să aibă un link la acest simulator.
- **Csaba YO6PIB** pentru introducerea în comunitatea SOTA YO și nenumăratele sfaturi legate de această activitate

## Privind înainte

De mic copil sunt un împătimit al drumețiilor montane, așa că prima mea activitate radioamatoricească o să se îndrepte spre activări [SOTA](https://www.sota.org.uk/), despre care am adunat tot felul de linkuri către resurse diferite [aici](./sota.md).

Pe de altă parte, motivația inițială de a deveni radioamator a fost domeniul comunicațiilor în situații de urgență (emcomm), un domeniu în care doresc să fiu activ după ce o să am mai multă experiență radioamatoricească (sau îmi găsesc un mentor în domeniu care mă îndrumă și fiind încă fără experiență).

În afară de SOTA și emcomm sper să am timp și pentru proiecte de SDR și comunicații în spațiu/satelit, în special pentru participarea în proiectul [SatNOGS](https://satnogs.org/).

## Despre site

Deși nu sunt programator de profesie, îmi place ingineria software și folosirea uneltelor specifice și în alte scopuri. De aceea în general folosesc **Markdown** pentru scrierea notițelor despre orice temă care mă interesează, și sistemul de control al reviziilor **[Git](https://hosterion.ro/enciclopedie/gazduire/git)** pentru a menține istorialul modificărilor acestor notițe. [Markdown](https://www.markdownguide.org/basic-syntax/) este o modalitate de a scrie text structurat și formatat (titluri, subtitluri, linkuri, bold, italic, etc.) fară a folosi un editor de text sofisticat gen Microsoft Word, sau un editor HTML. Este o modalitate prin care autorul unui text se poate concentra în primul rând pe conținut și structură, nu pe formatare.

Folosirea Git, și în mod special a platformei gratuite de găzduire a proiectelor Git numit [GitHub](https://github.com/) îmi permite conversia automată a notițelor din formatul Markdown în format HTML stilizat ([GitHub Pages](https://pages.github.com/)), și [verificarea tuturor linkurilor](https://github.com/gaurav-nelson/github-action-markdown-link-check) atât la fiecare modificare a paginii, cât și periodic ([am configurat o dată pe săptămână](https://github.com/YO5LNX/yo5lnx.github.io/blob/main/.github/workflows/linkcheck.yml#L6)). Nu știu dacă e soluția optimă, dar în spirit radioamatoricesc acest site este un experiment, dat fiind ca e prima dată când folosesc GitHub Pages.

Având în vedere că site-ul este destinat organizării unor informații relevante în primul rând **radioamatorismului din România**, vă invit să-mi trimiteți sugestiile pentru îmbunătățiri prin una din metodele prezentate la secțiunea [Contact](#contact).

La începutul lui 2024 am început să-mi construiesc și o [prezență în engleză pe **QRZ**](https://www.qrz.com/db/YO5LNX), pentru audiența globală.

## Contact

Deocamdată cel mai ușor mod de a mă contacta este pe email, adresa mea se poate obține pornind de la numele de domeniu al acestui site, schimbând primul punct cu simbolul `@` (nu scriu explicit adresa aici din motive evidente).

Pentru sugestii legate de conținutul site-ului se poate folosi și funcționalitatea de [discuții](https://github.com/YO5LNX/yo5lnx.github.io/discussions) sau chiar de ["pull request"](https://github.com/YO5LNX/yo5lnx.github.io/pulls) al [proiectului aferent de pe GitHub](https://github.com/YO5LNX/yo5lnx.github.io).
